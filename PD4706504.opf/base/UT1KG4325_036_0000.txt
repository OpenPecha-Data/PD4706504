༄༅། །ཞལ་གཉིས་མའི་བྱིན་རླབས་བྱེད་ཚུལ་བཞུགས་སོ།། ན་མ་བཛྲ་ཝཱ་ར་ཧྱཻ། རྒྱལ་བ་ཀུན་གྱི་ཡུམ་གྱུར་པའི། །རྡོ་རྗེ་བཙུན་མོ་ལ་བཏུད་ནས། །དེ་ཡི་བྱིན་རླབས་ཆོ་ག་ནི། །དམ་པའི་གསུང་བཞིན་བྲི་བར་བྱ། །རྒྱལ་པོ་ཨིནྡྲ་བྷཱུ་ཏིས་མཛད་པའི་སྒྲུབ་ཐབས་ཆེ་ཆུང་གཉིས་ཡོད་པ་ལས། ཆུང་བའི་རྗེས་སུ་འབྲངས་ནས་རྗེ་བཙུན་ས་སྐྱ་པ་རྣམས་ལས་རྒྱུད་པའི། མཆོག་སྒྲུབ་པའི་དམར་མོ་སྐོར་གསུམ་ཞེས་གྲགས་པའི་ནང་ཚན་ཞལ་གཉིས་མའི་བྱིན་རླབས་ཀྱི་ཆོ་ག་བྱེད་ན། ཚེས་བཅུ་གཉིས་པོ་གང་རུང་ལ་འོག་ཏུ་རྡུལ་ཚོན་དམར་པོའི་ཆོས་འབྱུང་ཉིས་བརྩེགས་ཀྱི་མཐར་འཁོར་ལོ་སེར་པོ་རྩིབས་བརྒྱད་པ་བྲི། ལྷ་སོ་སོའི་མདོག་དང་མཐུན་པའི་ཚོན་སྤུངས་བཀོད་པའི་སྟེང་དུ་ཐོད་པ་བདུད་རྩིས་གང་བ་དར་དམར་གྱི་ཁ་བཅད་པའི་སྟེང་དུ། སིནྡྷཱུ་རའི་དཀྱིལ་འཁོར་ཆོས་འབྱུང་ཉིས་བརྩེགས་འཁོར་ལོ་རྩིབས་བརྒྱད་ལ་དབུས་སུ་བཾ་ལ་ཨོཾ་གསུམ་མས་གཡོན་སྐོར་དུ་བསྐོར་བ། ཆོས་འབྱུང་གི་གྲ་རྣམས་སུ་གོ་ཆའི་སྔགས་གཡོན་བསྐོར། གྲ་བཞིར་དགའ་འཁྱིལ། འཁོར་ལོ་ལ་ཐིག་ལེ་བཀོད། མཐར་ཆུ་གཉིས་སྔོན་འགྲོའི་མཆོད་པ་གཡོན་སྐོར་གཏོར་མ་གསུམ་བཤམས། གཞན་ཡང་རྡོར་དྲིལ་ནང་མཆོད་བུམ་པ་མགུལ་ཆིངས་ཁ་རྒྱན་དང་བཅས་པ་འདུས་བྱས་ལ། བདག་བསྐྱེད་པཎྚི་ཏ་གྲགས་པ་རྒྱལ་མཚན་གྱིས་མཛད་པའི་སྒྲུབ་ཐབས་བཞིན་བྱས་ནས། བུམ་པའི་ནང་དུ་རྣལ་འབྱོར་མ། ལྷ་ལྔ་བསྐྱེད། གོ་ཆ་བཅིངས་ཡེ་ཤེས་པ་བཅུ་དྲུག་དབང་བསྐུར། རིགས་བདག་གིས་རྒྱས་བཏབ། ཕྱི་ནང་གི་མཆོད་པས་མཆོད་བསྟོད། ཨོཾ་གསུམ་མ་སུམྦྷ་ནི་ཨ་བྷི་ཥེ་ཀ་ཏ་རྣམས་བཟླས། ཡང་མཆོད་བསྟོད་སྔར་བཞིན་བྱ། ནོངས་པ་བཟོད་པར་གསོལ། མཆོད་ཡོན་ཕུལ་བས་ལྷ་འོད་དུ་ཞུ། མདུན་བསྐྱེད་ཀྱི་དཀྱིལ་འཁོར་བསངས་སྦྱངས་ལྷ་རྣམས་གཙོ་མོ་བཾ་དང་། གོ་ཆ་རྣམས་སོ་སོའི་སྔགས་དང་། སྒོ་མཚམས་མ་བརྒྱད་ཧཱུྃ་ལས་བསྐྱེད། རིགས་བདག་གིས་རྒྱས་འདེབས་ཀྱི་བར་བྱས་ནས་བརྟན་བྱེད་ཀྱི་བཟླས་པ་བྱ།

ཕྱི་ནང་གི་མཆོད་བསྟོད། བདག་འཇུག་མ་བྱས་ཀྱང་ཆོག་གསུངས་ནའང་། སློབ་མ་ལ་ཇི་ལྟར་བསྐུར་བའི་བདག་འཇུག་བླང་ན་ལེགས། དེ་ནས་སློབ་མ་རྣམས་ཁྲུས་བྱས་མེ་ཏོག་དགྱེ་བསྡུ་སེམས་བསྐྱེད་གསལ་གདབ། མཎྜལ། གང་དྲིན་མ་ཤོ་ལོ་ཀ་གཅིག་དང་། སངས་རྒྱས་ཀུན་གྱི་རང་བཞིན་སྐུ། །ཚིག་རྐང་གཉིས་དང་། དཔལ་ལྡན་རྡོ་རྗེ་རྣལ་འབྱོར་མའི། །བྱིན་རླབས་བདག་ལ་བསྩལ་དུ་གསོལ། །ལན་གསུམ། དཀོན་མཆོག་གསུམ་ལ་སོགས་དང་། སྲས་བཅས་སངས་རྒྱས་སོགས་དང་། སངས་རྒྱས་ཆོས་དགེ་འདུན་ལ་སོགས་སྡོམ་པ་གཟུང་། མིག་དར་མེ་ཏོག་བུམ་ཆུས་བསངས། བདུད་རྩི་བླུད་འདོད་པ་དྲི། ནང་གི་སེམས་བསྐྱེད་གསང་བར་གདམས། སློབ་མ་རྣམས་ལཱུ་ནག་ལྟར་མཐེ་བོང་སྦྲེལ་དུ་བཅུག་ལ། རྟོག་པས་དཀྲུགས་པའི་སེམས་ཀྱིས་ནི་སོགས་ཀྱི་དོན་བཤད་ལ་གུས་འདུད་བྱེད་དུ་བཅུག་ནས། ཁྱེད་རང་རྣམས་རྐང་མཐིལ་དུ་ཡཾ་ལས་རླུང་གི་དཀྱིལ་འཁོར་གཡོས་པས་སུམ་མདོའི་མེ་སྦར་ཏེ་ལུས་ཐ་མལ་པ་བསྲེགས། དག་པ་གསུམ་གྱི་སྔགས་བརྗོད་པས་སྟོང་པའི་ངང་ལས་ཕག་མོར་བསྐྱེད། ལྟེ་བར་ཆོས་འབྱུང་ཉིས་བརྩེགས་བཾ་ཡིག་སྔགས་ཕྲེང་དགའ་འཁྱིལ་སོགས་གསལ་བཏབ་ནས། སློབ་དཔོན་གྱི་ཐུགས་ཁ་ནས་འོད་འཕྲོས། སློབ་མའི་ལྟེ་བའི་འཁོར་ལོ་ལ་ཕོག་པས་ལྟེ་བའི་བཾ་ལས་མེ་གློག་གི་ཟེར་མ་ལྟ་བུ་འཕྲོས་པས་གཡས་རོ་མ་ནས་སོང་རྣ་བ་གཡས་པ་ནས་འཕྲོས། སངས་རྒྱས་བྱང་སེམས་དཔའ་བོ་མཁའ་འགྲོ་ཐམས་ཅད་བྱང་སེམས་དཀར་པོའི་རྣམ་པར་བྱུང་བ་སྤྱི་བོའི་ཧཾ་ལ་ཐིམ། དེ་ལས་བདུད་རྩིའི་རྒྱུན་དབུ་མ་ནས་བབས། ལྟེ་བར་འབར་འཛག་ལ་སེམས་གཏད། ཡང་ལྟེ་བའི་འོད་གཡས་རོ་མ་ནས་སོང་། ཕག་ཞལ་གྱི་གཡུང་དྲུང་རིས་ལ་ཕོག་མྱུར་དུ་འཁོར་བས་བདེ་སྟོང་གི་ཡེ་ཤེས་སྐྱེས་པར་མོས། གཞན་ཡང་སངས་རྒྱས་བྱང་སེམས་ཐམས་ཅད་ཕག་མོའི་རྣམ་པས་ཐིམ་པར་མོས་མཛོད་བྱས་ལ། ཌ་མ་རུ་དང་དྲིལ་བུའི་སྒྲ་བྱ། གུ་གུལ་གྱི་བདུག ཨོཾ་གསུམ་མ་བཟླ། ཏིཥྛས་བརྟན་པར་བྱ།

མེ་ཏོག་དོར། གདོང་དབྱེ། དཀྱིལ་འཁོར་བསྟན། དབང་གི་སྔོན་དུ་མཎྜལ། བྱང་ཆུབ་རྡོ་རྗེས་གསོལ་བ་གསུམ་དཀྱིལ་འཁོར་གྱི་ལྷོར་དབང་སྟེགས་ཁྲི་དང་པདྨ་ཉི་མའི་གདན་ལ་སློབ་མ་ཕག་མོར་བསྐྱེད། གོ་ཆ་དགོད། ཡེ་ཤེས་པ་སྤྱན་དྲངས་བསྟིམ། སློབ་དཔོན་གྱི་སྙིང་ཁ་ནས་འོད་འཕྲོས། དབང་ལྷ་དྲུག་ཅུ་རྩ་གཉིས་སྤྱན་དྲངས། གསོལ་བ་བཏབ། བཀྲ་ཤིས་གང་ཞིག་སོགས་བྱ། ཇི་ལྟར་བལྟམས། ཀ་ཀཱ་སྱེ་སོགས་ཀྱིས་དབང་བསྐུར། མི་བསྐྱོད་པས་དབུ་བརྒྱན། དབང་ལྷ་བསྟིམ་སུ་པྲས་བརྟན་པར་བྱ། བུམ་དབང་ངོ་། །སངས་རྒྱས་ཐམས་ཅད་ཀྱི་ཟག་མེད་ཀྱི་བདེ་བ་འོད་དམར་པོར་བྱུང་། ཐོད་པའི་བདུད་རྩི་ལ་ཐིམ་པ་ལག་པ་གཡོན་པར་བྱིན། ཡི་གེ་གསུམ་དང་སྔགས་བརྗོད། གསལ་སྟོང་ལ་མཉམ་པར་འཇོག་པ་གསང་དབང་ངོ་། །སློབ་དཔོན་གྱི་སྙིང་ཁ་ནས་འོད་འཕྲོས། སངས་རྒྱས་ཐམས་ཅད་ཀྱི་བདེ་བ་བྱང་སེམས་དཀར་པོའི་རྣམ་པས་བྷ་ག་ནས་ཞུགས། རིམ་པས་གྱེན་དུ་དྲངས། དགའ་བཞིའི་ཡེ་ཤེས་སྐྱེས་པར་མོས། སིནྡྷཱུ་རའི་སྔགས་ཀྱི་རྡུལ་ཚོན་བླ་མའི་སྲིན་ལག་གཡོན་པས་བླངས་ལ་ལྟེ་བར་བྱུག དགའ་འཁྱིལ་དཔྲལ་བར་བྱུག གོ་ཆའི་སྔགས་སྤྱི་གཙུག་ཏུ་བྱུག་པ་ཤེར་ཡེའོ། །དེ་ནས་བདེ་སྟོང་ལ་མཉམ་པར་གཞག འདི་ནི་རང་ཉིད་སོགས་ཀྱིས་ངོ་སྤྲད་དེ་བཞི་པའོ། །གཙོ་བོས་ཇི་ལྟར། མཎྜལ། དེང་ནས་སོགས་བྱ། རྗེས་ཆོ་ག་མཆོད་པ་བྱིན་རླབས་ཕྱི་ནང་གི་མཆོད་བསྟོད། ཡི་གེ་བརྒྱ་པ་བརྗོད། མདུན་གྱི་དཀྱིལ་འཁོར་རང་ལ་བསྟིམ། གོ་བགོ ཚམ་རྔམ་སྔགས་ཀྱིས་བསྲུང་། དགེ་བ་བསྔོ་བཀྲ་ཤིས་བྱའོ། །ཞེས་པ་འདི་ནི་དཔལ་ས་སྐྱ་པ་ཤཱཀྱའི་དགེ་སློང་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་དབེན་གནས་གླིང་ཁ་བདེ་བ་ཅན་དུ་སྦྱར་བའོ།། །།བིསྟཱ་རོ་ད་ཡ་བྷ་ཝནྟུ། ཨེ་ཝཾ།། །། PAGE \* MERGEFORMAT 2 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། ཞལ་གཉིས་པའི་བྱིན་རླབས་བྱེད་ཚུལ། PAGE \* MERGEFORMAT

1 