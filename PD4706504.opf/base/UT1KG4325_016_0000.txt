༄༅། །ཡོན་ཏན་རྒྱ་མཚོ་མའི་ཚིག་དོན་གྱི་དོགས་གཅོད་མ་རིག་མུན་སེལ་བཞུགས་སོ།། ན་མོ་བ་དཱི་ཤ་ཡ། སྨྲ་བའི་དབང་པོར་རབ་བཏུད་ནས། །སྨྲ་མཁས་གཞུང་བརྒྱ་འཛིན་པ་འགས། །སྨྲས་པའམ་ཚིག་དོན་འགའ་ཞིག་ལ། །སྨྲ་བའི་ཐེ་ཚོམ་འདི་ལྟར་སྣང་། །ཤིང་གི་སྡོང་པོ་ཆེ་རྣམས་ཀྱང་། །འཁྲི་ཤིང་དྲྭ་བས་རབ་བཅིང་ཚེ། །ཡོངས་རྫོགས་སྐྱེ་བའི་གེགས་བྱེད་ལྟར། །སྲིད་པར་འཆིང་བའི་དྲྭ་བ་རྣམས། །དྲལ་ཞེས་བྱ་བ་བཅད་པའི་དོན། །བྲལ་བར་འཆད་པ་སྒྲ་དོན་ནོར། །ཡོན་ཏན་རྒྱ་མཚོ་བྱང་སེམས་ཏེ། །ཞི་ལམ་གནས་པ་རང་རྒྱལ་ཡིན། །མཆོག་སྒྲོགས་ཉན་ཐོས་འཕགས་པའི་མིང་། །རྐང་གཉིས་དབང་པོ་ཞེས་བྱ་བ། །སངས་རྒྱས་མཚན་ཡིན་རྐང་གཉིས་པ། །མི་ཡི་མིང་ཡིན་དབང་པོ་ནི། །དེ་ཡི་མཆོག་ལ་དེ་སྐད་བརྗོད། །དེས་ན་འཁོར་འདས་ཐམས་ཅད་ཀྱི། །གོ་འཕང་དམ་པ་མངོན་གྱུར་པས། །གདུལ་བྱ་རིགས་ཅན་གསུམ་ཀ་ཡང་། །དེ་དང་དེ་ལ་འགོད་མཛད་པ། །སྲིད་ཞི་ཀུན་ལས་ལེགས་པར་རྒྱལ། །འདི་ནི་ཕུལ་བྱུང་རྒྱན་དུ་འདོད། །དེ་ལྟར་ཡིན་ཕྱིར་མཆོག་བགྲོད་དང་། །རྒྱུའམ་རྐང་པ་དོན་གཉིས་ལ། །སྦྱར་ཏེ་འཆད་པ་ལེགས་བཤད་མིན། །འགྲོ་བའི་བླ་མ་ཐུབ་དབང་ཡིན། །དེ་ཡང་འཇམ་དབྱངས་ལ་མི་འཐད། །ཁུམས་ཞེས་བྱ་བ་ཐོས་པའི་མིང་། །དེ་ལ་བློ་འཁུམ་ཞེས་པ་འཁྲུལ། །བཀུ་ཞེས་བྱ་བ་བྲོ་བའི་དོན། །ཇི་ལྟར་མནམས་ན་རབ་བཀུ་ལ། །ཞེས་དང་མཚུངས་མོད་བཀྲུ་ཞེས་ཤིང་། །གྲང་ཞེས་བྱ་བ་དེ་ཙམ་ཟད། །ཅེས་པའི་དོན་ཡིན་དྲང་པོ་ཞེས། །བཤད་པའང་ཡི་གེའི་བརྡ་མ་དག །སྲིད་གསུམ་བླ་མ་སངས་རྒྱས་ཡིན། །དེ་ཡང་འཕྲལ་ཏེ་འཆད་པ་འཁྲུལ། །གཞན་ཡང་དཔེ་མ་དག་པ་ཡི། །དོགས་པའི་གནས་ནི་ཁ་ཅིག་འདུག །རེ་ཤིག་འདི་ཙམ་ཁོ་ནས་ཀྱང་། །བརྟག་དཔྱད་བྱ་བའི་ཡུལ་དུ་འགྱུར། །དེ་ལྟར་རྩོམ་པོ་རང་ཉིད་ལ། །འཐད་དམ་མི་འཐད་ལེགས་པར་དྲིས། །བློ་ཆུང་ཁ་ཅིག་རང་བློ་ཡི། །རྨོངས་ཞེན་ཕྱོགས་འཛིན་བྱེད་དེ་མཚར། །ཁོ་བོས་འདི་ལྟར་བརྩམས་པ་ཡང་།

།མཁས་པའི་གཞུང་ལུགས་མང་མཐོང་ཞིང་། །ཚིག་དོན་ཤེས་ནས་བྲིས་པ་ཡིན། །ཕྲག་དོག་འགྲན་སེམས་ག་ན་སྲིད། །མ་གོའི་ཅལ་ཅོལ་མ་སྔ་བར། །མཁས་ལ་གཏུགས་ནས་རྟོགས་པར་རིགས། །དཔལ་ལྡན་ས་སྐྱ་ལོ་ཙཱ་བས། །མ་རིག་མུན་སེལ་འདི་བརྩམས་པའི། །དགེ་བས་འགྲོ་ཀུན་ཤེས་རབ་ཀྱིས། །རྟ་ལྗང་སྣང་བ་རྒྱས་པར་ཤོག །སརྦྦ་དཱི་ཤེ་ཥུ་པྲ་ཤནྟི་པ་བིསྟཱ་ར་སྱ་མ་ཧཱ་དྷིཥྛ་ནནྟུ།། །།ཨེ་ཝཾ།། །། PAGE \* MERGEFORMAT 2 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། ཡོན་ཏན་རྒྱ་མཚོ་མའི་ཚིག་དོན་གྱི་དོགས་ཆོད་མ་རིག་མུན་སེལ། PAGE \* MERGEFORMAT 1 