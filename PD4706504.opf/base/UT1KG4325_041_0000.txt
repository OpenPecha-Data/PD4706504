༄༅། །བདེ་མཆོག་དཀར་པོའི་ཁྲིད་ཡིག་གི་ཟུར་འདེབས་གསལ་བའི་སྒྲོན་མེ་བཞུགས་སོ།། ཤྲཱི་སམྦ་རཱ་ཡ་ན་མཿ འཁོར་ལོ་བདེ་མཆོག་དཀར་པོའི་ཁྲིད་ཀྱི་དམིགས་པའི་རྒྱུན་གྱི་ཉམས་ལེན་གྱི་གཙོ་བོ་ནི། ཡིག་འབྲུ་ལ་དམིགས་པ་ཉམས་སུ་ལེན་པའི་ཚེ། རྩ་དབུ་མའི་མ་སྣར་ཨཾ་དམར་པོ་མཚལ་གྱི་ཤད་ལྟ་བུ། དེའི་འོག་ཏུ་ཀྵ་དམར་ནག་མགོ་ཐུར་བསྟན། དེའི་འོག་ཏུ་རཾ་དམར་པོ་འོག་གྱེན་བསྟན། སྙིང་ཁའི་དབུས་སུ་ཧཱུྃ་སྔོན་པོ། མགྲིན་པར་ཨོཾ་དཀར་དམར། སྤྱི་བོར་དབུ་མའི་ཡ་སྣར་ཧཾ་དཀར་པོ། གཡས་རོ་མའི་ནང་དུ་ཀཱ་ལི་མགོ་གྱེན་བསྟན་དམར་པོ། གཡོན་རྐྱང་མའི་ནང་དུ་ཨཱ་ལི་ཕྲག་གཉིས་དཀར་པོ་མགོ་ཐུར་བསྟན། ལྟེ་བར་རྩ་འདབ་ལ་མདུན་ནས་གཡས་སྐོར་གྱི་ཀཱ་ལི་སོ་གཉིས་ཏེ་ཧ་ཀྵ་མེད་པ། མདུན་ནས་གཡོན་སྐོར་གྱི་ཨཱ་ལི་ཕྲག་གཉིས། སྙིང་ཁའི་ཕྱོགས་བཞིར་རིགས་བཞིའི་ས་བོན་བྷྲཱུཾ་ཨཱཾ་ཛྲཱིཾ་ཁཾ། མགྲིན་པར་དབུས་སུ་ཨོཾ་ཕྱོགས་བཞིར་ཡུམ་བཞིའི་ས་བོན་ལཾ་མཾ་པཾ་ཏཾ། སྤྱི་བོའི་དབུས་སུ་ཧཾ་རྩ་འདབ་ལ་ཨཱ་ལི་ཕྲག་གཉིས་གཡས་སྐོར་རྣམས་བསམ། བཤང་སྒོར་རླུང་དང་། སུམ་མདོའི་མེའི་དཀྱིལ་འཁོར། བཤང་སྒོ་ཅུང་ཟད་བསྡམས་པས། རླུང་ལྟེ་བ་ནས་ཡར་བྱུང་བས། རོ་རྐྱང་གི་དབྱངས་གསལ་རྣམས་མར་སོང་སྟེ་ལྟེ་བའི་ཨཾ་ལ་ཁད་ཉེར་སོང་། རླུང་སྣ་བུག་ནས་ནང་དུ་སོང་བས་རོ་རྐྱང་གི་ཡི་གེ་ཡར་བྱུང་སྟེ། སྤྱི་བོའི་ཧཾ་ལ་ཉེ་བར་སོང་བར་བསམ། དེ་བཞིན་དུ་སྲོག་རྩོལ་ཅི་རིགས་པར་བསྒོམས་པས། ཡིག་འབྲུ་ཐམས་ཅད་འོད་ཆེར་སོང་། ལྟེ་བའི་ཨཾ་ལས་མེ་གློག་གི་ཟེར་མ་ལྟ་བུ་གཡས་རོ་མ་ནས་གྱེན་དུ་སོང་སྟེ། སྙིང་ཁ་མགྲིན་པ་གཉིས་ཀྱི་འཁོར་ལོའི་ཁམས་ཀྱི་སྙིགས་མ་བསྲེགས། རང་གི་སྣ་བུ་གཡས་ནས་ཕྱིར་ཐོན་ནས། མདུན་དུ་འཁོར་ལོ་བདེ་མཆོག་གི་སྐུ་མང་ཉུང་ཇི་ལྟར་རིགས་པ་སྐད་ཅིག་གིས་བསམ་པ་དེ་རྣམས་ཀྱི་ཤངས་བུག་གཡོན་ནས་ཞུགས། རྩ་གསུམ་དང་འཁོར་ལོ་བཞིའི་བྱང་སེམས་དཀར་དམར་གྱི་མདངས་ཅན་ཐམས་ཅད་དྲངས་ཏེ།

སྔར་གྱི་མེ་དང་འདྲེས་ནས་དེ་དག་གི་ཤངས་བུག་གཡས་ནས་འཐོན། རང་གི་གཡོན་ནས་ཞུགས། རྐྱང་མ་ནས་རིམ་གྱིས་ཡིག་འབྲུ་རྣམས་རྒྱས་པར་བྱས། ལྟེ་བའི་ཧཾ་ལ་ཐིགས་པ་ཅིག་ཕོག་པས་མེ་ཆེར་འབར་བས་དབུ་མའི་མ་སྣ་ནས་ཞུགས། སྙིང་མགྲིན་གྱི་ཁམས་བསྲེགས་ཧཱུྃ་ཨོཾ་གྱི་སྙིགས་མ་བསྲེགས། སྤྱི་བོའི་ཧཾ་ལ་མེ་ལྕེ་རེག་པས་ཧཾ་ཞུ་བའི་བྱང་སེམས་དབུ་མ་ནས་སོང་ཨོཾ་ཁེངས། ཁམས་དཀར་པོ་ལྟེ་བའི་གོང་སོར་བཞི་ཙམ་དུ་དཀར་ནར་ཏེ་བབས། དེ་ནས་མུ་ཏིག་གི་རྡོག་མ་འཛག་པ་ལྟར་ཐིག་ཐིག་འབབ་ཅིང་། ཨཾ་ལས་མེ་སོར་བཞི་རྩེ་མོ་རྒྱ་ཁབ་བཞིན་རྣོ་བ་འབར་བས། སྐྲ་ཤད་འཛིངས་པ་ལྟ་བུའི་འབར་འཛག་ལ་སེམས་གཏད་ཅིང་། འོག་རླུང་བསྡམས་རྗེས། སྟེང་རླུང་མནན་ནས། ཡང་འོག་རླུང་སྔར་བས་ཅུང་ཟད་དྲག་པར་བསྡམས་ཏེ། ལྟེ་བའི་འབར་འཛག་ལ་གཏད་པ་ཁོ་ནའོ། །རླུང་ཅི་ཐུབ་ཐུབ་བཟུང་ནས། མི་ཐུབ་ལ་ཁད་པ་དང་། འོག་སྒོ་དལ་བུས་གློད། སྟེང་རླུང་སྣ་གཉིས་ནས་སྒྲ་མི་ཚོར་བར་བཏང་ཞིང་ངལ་གསོས། ཡང་བསྒོམ་སྙིང་འདོད་ན་སྔར་བཞིན་ཡིག་འབྲུ་གསལ་བཏབ་པ་སོགས་གོང་བཞིན་བྱེད། མེ་འབར་བའི་དུས་ཁམས་ཀྱི་སྙིགས་མ་བསྲེགས་པ་མ་གཏོགས། ཡིག་འབྲུ་ངོ་བོ་བསྲེག་པ་མ་ཡིན་ནོ། །ཞེས་པ་འདི་ནི་དཔྱལ་ཨ་མོ་གྷའི་ཁྲིད་ཡིག་གི་ཟུར་འདེབས་སུ་ས་སྐྱ་ལོ་ཙཱ་བ་མཉྫུ་གྷཽ་ཥཱ་ནནྡ་པུཎྱ་ཀཱིརྟི་དྷྭ་ཛ་ཤྲཱི་བྷ་ཏྲེ་ཎ་ལི་ཁི་ཏཱན། ཨེ་ཝཾ།། །། PAGE \* MERGEFORMAT 2 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། བདེ་མཆོག་དཀར་པོའི་ཁྲིད་ཡིག་ཟུར་འདེབས་གསལ་བའི་སྒྲོན་མེ། PAGE \* MERGEFORMAT 1 