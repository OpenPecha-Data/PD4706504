༄༅། །ཆོས་ཀྱི་རྒྱལ་པོ་ལྷ་བཅུ་གསུམ་གྱི་བསྐྱེད་ཆོག་བཞུགས་སོ།། མཎྜལ་བསང་སྦྱངས། སྟོང་པའི་ངང་ལས་པཾ་ལས་པདྨ་རཾ་ལས་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་ལས་རྡོ་རྗེ་ནག་པོ་མེ་འབར་བཞིན་པའི་ས་གཞིའི་སྟེང་དུ། བསྐལ་པ་འཇིག་པའི་དུས་ཀྱི་མེ་ལྟ་བུའི་མེ་དཔུང་འབར་བའི་དབུས་སུ། ལས་ཀྱི་རླུང་ནག་འཚུབ་མའི་ནང་དུ། རཀྟའི་རྒྱ་མཚོ་ཆེན་པོ་ལྦུ་བའི་རླབས་ཕྲེང་ཕྱོགས་བཅུར་འཁྲིགས་པ། ཉ་དང་། རུས་སྦལ་དང་། ཆུ་སྲིན་ལ་སོགས་པ་གདུག་པའི་སྲོག་ཆགས་ཀྱིས་ཡོངས་སུ་གང་བའི་ཆུ་གཏེར་ཆེན་པོའི་དབུས་སུ། ཀེང་རུས་ཀྱི་རི་རབ་ལ་སྟག གཟིག དོམ། དྲེད་ལ་སོགས་པ་གཅན་གཟན་དུ་མ་ངར་སྒྲ་སྒྲོག་པ། དུག་ཤིང་ལ་སོགས་པའི་ཤིང་དང་། ལོ་མ་དང་མེ་ཏོག་དང་། འབྲས་བུ་ནག་པོ་ཚེར་མ་ཅན་གྱིས་གང་བ། ཆུ་ཀླུང་གི་ཚོགས་གྱ་གྱུར་འབབ་ཅིང་། ཁྭ་དང་། འུག་པ་དང་། བྱ་རྒོད་ལ་སོགས་པ་དགྲ་བགེགས་ཀྱི་སྲོག་ལ་རྔམ་ཞིང་ཤ་ཁྲག་དང་རྒྱུ་མ་འདྲེན་པའི་བྱ་དང་། སྲིན་པོ་དང་། རོ་དང་། རོ་ལངས་ལ་སོགས་པ་དུ་མས་གང་བའི་དུར་ཁྲོད་ཆེན་པོས་ཡོངས་སུ་བསྐོར་བའི་ནང་དུ། གཤིན་རྗེའི་ཕོ་བྲང་ནག་པོ་ཕྱི་ནས་མེའི་ཚ་ཚ་འཕྲོ་བའི་ཐོད་པའི་ལྕགས་མཁར་ཟླུམ་པོ་སྒོ་བཞི་པ་རྟ་བབས་བཞིས་བརྒྱན་པ། འདོད་ཡོན་གྱི་སྣམ་བུ་དམར་པོ་ལ་རོ་དང་རོ་ལངས་གར་བྱེད་པ། ཐོད་སྐམ་གྱི་ཕ་གུ་དང་། ཀེམ་རུས་ཀྱི་དྲ་བ་དང་དྲ་བ་ཕྱེད་པ་འཆང་བ། ཙིཏྟ་དམར་པོའི་ཤར་བུ་དང་། དུང་ཆེན་གྱི་མདའ་ཡབ་ཀྱི་སྟེང་དུ་མི་རོའི་རྒྱལ་མཚན་འཕྱར་བ། དབུས་ཕྱུར་བུར་གྱུར་པའི་སྟེང་དུ་ཙིཏྟ་རིན་པོ་ཆེའི་ཏོག་གི་མཚན་པ། དེའི་ནང་དུ་གཡང་གཞིའི་བླ་བྲེ། རྒྱུ་རློན་གྱི་ལྡ་ལྡི། རུས་པའི་ཕྲེང་བ་ལ་སོགས་པས་བརྒྱན་པ། ཕྱི་ནང་ཀུན་ཏུ་ཁྲག་ཞག་གི་རྒྱ་མཚོའི་ནང་གི་དབུས་སུ་གནམ་ལྕགས་ཀྱི་འཁོར་ལོ་རྩིབས་བརྒྱད་པ། ལྟེ་བ་དང་རྩིབས་རྣམས་དང་སྒོ་བཞིར་རཾ་ལས་ཉི་མའི་དཀྱིལ་འཁོར་རེ་རེ།

དབུས་ཀྱི་གདན་གྱི་སྟེང་དུ་མཾ་ལས་མ་ཧེ་ནག་པོ་རབ་ཏུ་ཁྲོས་པ། རུས་པའི་རྒྱན་གྱིས་བརྒྱན་པའི་སྟེང་དུ་ཡ་ལས་ཐོད་དབྱུག་ཡས་མཚན་པ་ལས་འོད་འཕྲོས། གནོད་བྱེད་གདུག་པ་ཅན་ཐམས་ཅད་ཚར་བཅད། ཚུར་འདུས་ཡོངས་སུ་གྱུར་པ་ལས། དམ་ཅན་ཆོས་ཀྱི་རྒྱལ་པོ་སྐུ་མདོག་ནག་པོ་དྲག་ལ་རྔམ་པ། མ་ཧེ་ཁྲོས་པའི་ཞལ་གདེངས་ཤིང་མཆེ་བ་གཙིགས་པ། དམར་ལ་ཟླུམ་པའི་སྤྱན་གསུམ་དང་ལྡན་པ། སྨིན་མ་དང་། སྨ་ར་དང་། དབུ་སྐྲ་དམར་སེར་གྱེན་དུ་བརྫེས་པ། ཕྱག་གཡས་ཁྲོ་བོའི་རྡོ་རྗེ་གདེངས་པས་མཚན་པའི་ཐོད་དབྱུག་ནམ་མཁའ་ལ་འཕྱར་བ། གཡོན་པས་སྡིགས་མཛུབ་དང་བཅས་པའི་ཞགས་པ་ནག་པོ་འཕེན་ཞིང་འདེབས་པ། ཐོད་སྐམ་གྱིས་དབུ་རྒྱན་དང་། ཐོད་རློན་གྱིས་དོ་ཤལ་དང་། སྦྲུལ་ནག་གི་རྒྱན་གྱིས་བརྒྱན་པ། གཅེར་བུ་མཚན་མ་གྱེན་དུ་བསྒྲེང་བ། གསུས་ཁྱིམ་ཆེ་བ། ཞབས་གཡས་བསྐུམ་ཞིང་གཡོན་བརྐྱང་བའི་སྟབས་ཀྱིས་མེ་དཔུང་འབར་བའི་དབུས་ན་བཞུགས་པ། དེའི་གཡོན་དུ་ཧྲཱིཿལས་རྩེ་གསུམ་ཧྲཱིཿས་མཚན་པ་ལས། འཆི་བདག་ཆེན་པོ་ཙཱ་མུཎྜི་སྐུ་མདོག་ནག་པོ། ཞལ་གཅིག་ཕྱག་གཉིས་མ་གཡས་རྩེ་གསུམ་དང་། གཡོན་ཐོད་པ་ཁྲག་གིས་བཀང་བ་འཛིན་པ། ནུ་མ་འཕྱང་ཞིང་ལྟོ་བ་ཆེ་བ། བ་གླང་གི་ཀོ་རློན་གྱོན་ཞིང་། རུས་པའི་རྒྱན་ཆ་ལྔས་བརྒྱན་པ། གཡོན་བརྐྱང་གི་སྟབས་ཀྱིས་བཞུགས་པ། འཁོར་ལོའི་ཕྱོགས་ཀྱི་གདན་རྣམས་ལ། ཤར་དུ་ཡ་བ་ཏི་སེང་གེ་ལ་ཞོན་པ་འཁོར་ལོ་འཛིན་པ། ལྷོར་ཕྱ་བསང་གཡུ་འབྲུག་ལ་ཞོན་པ་བེ་ཅོན་འཛིན་པ། ནུབ་ཏུ་སྨིག་པ་མཁའ་ལྡིང་ལ་ཞོན་པ་གསལ་ཤིང་འཛིན་པ། བྱང་དུ་རལ་པ་ཚར་དགུ་ཆུ་སྲིན་ལ་ཞོན་པ་མདུང་ཐུང་འཛིན་པ། ཐམས་ཅད་ཀྱང་སྐུ་མདོག་ནག་པོ། འཇིགས་ཤིང་མི་སྡུག་པའི་ཆ་བྱད་ཅན། མཚམས་ཀྱི་གདན་རྣམས་ཀྱི་སྟེང་དུ། ཤར་ལྷོར་ཀ་ལ་ར་ཏྲི་དྲེའུ་རྟ་ལ་ཞོན་པ་ལས་ཀྱི་མེ་ལོང་འཛིན་པ། ཉི་མའི་གུང་ལ་རྒྱུ་བ། ལྷོ་ནུབ་ཏུ་གསོད་བྱེད་ནག་མོ་བོང་བུ་གྭ་པ་ལ་ཞོན་པ།

ནད་ཀྱི་རྐྱལ་པ་འཛིན་ཞིང་ཉི་མའི་ཟེར་ལ་རྒྱུག་པ། ནུབ་བྱང་དུ་ནག་མོ་ཆེན་མོ་རླུང་ནག་འཚུབ་མ་ལ་ཞོན་པ་མཚོན་གྱི་གྲུ་གུ་འཛིན་ཞིང་ནམ་གྱི་གུང་ལ་རྒྱུག་པ། བྱང་ཤར་དུ་ནམ་གྲུ་ཆེན་མོ་ཆུ་བྱ་ནག་མོ་ལ་ཞོན་པ། བདུད་ཀྱི་ཁྲམ་ཤིང་འཛིན་ཞིང་། ནམ་གྱི་ཐོ་རངས་རྒྱུག་པ། ཐམས་ཅད་ཀྱང་སྐུ་མདོག་དམར་ནག་གཡས་པས་རང་རང་གི་ཕྱག་མཚན་དང་། གཡོན་ཐམས་ཅད་ཤོ་རྡེའུ་དཀར་ནག་ཐོགས་པ། སྒོ་བཞིའི་གདན་གྱི་སྟེང་དུ་ཤར་དུ་ཡ་མ་ད་ཏི་སྟག་ལ་ཞོན་པ་ལྕགས་ཀྱུ་འཛིན་པ། ལྷོར་ཀཱ་ལ་པ་ཤ་གཟིག་ལ་ཞོན་པ་ཞགས་པ་འཛིན་པ། ནུབ་ཏུ་ཡ་མ་དཱཎྜི་དོམ་ལ་ཞོན་པ་བེ་ཅོན་འཛིན་པ། བྱང་དུ་ཡ་མ་དཾཥྚི་དྲེད་ལ་ཞོན་པ་མཆེ་བ་འཛིན་པ་བཞི་ཀའང་སྐུ་མདོག་དཀར་པོ་འཇིགས་ཤིང་མི་སྡུག་པའི་གཟུགས་ཅན། གཞལ་ཡས་ཁང་གི་ཕྱི་རོལ་དུ་ཕྱོགས་སྐྱོང་བཅུ། རྒྱལ་པོ་ཆེན་པོ་བཞི། གཟའ་ཆེན་བརྒྱད། ཀླུ་ཆེན་བརྒྱད། ལྷ་མ་སྲིན་སྡེ་བརྒྱད། རྒྱུ་སྐར་ཉི་ཤུ་རྩ་བརྒྱད་ལ་སོགས་པ་དམ་ཅན་རྒྱ་མཚོའི་ཚོགས་ཀྱིས་བསྐོར་བར་གྱུར། དེ་ཐམས་ཅན་ཀྱི་དཔྲལ་བར་ཨོཾ་ཞེས་སོགས་ཇོ་གདན་ནམ་མཁའ་ལྷུན་བཟང་པས་མཛད་པའི་གཏོར་ཆོག་བཞིན་བྱའོ། །འདི་ཡང་ས་སྐྱ་ལོ་ཙཱས་བྲིས།། །།དགེའོ།། །། PAGE \* MERGEFORMAT 2 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། ཆོས་ཀྱི་རྒྱལ་པོ་ལྷ་བཅུ་གསུམ་གྱི་བསྐྱེད་ཆོག PAGE \* MERGEFORMAT 3 