༄༅། །མགོན་པོ་ལྷ་ལྔའི་དབང་བཤད་བཞུགས་སོ།། འདིར་དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ཞེས་གྲགས་པ་འདི། ཡང་དག་པར་རྫོགས་པའི་སངས་རྒྱས་ཀྱི་རྒྱུད་གང་ལས་གསུངས་ན་གཙོ་བོར་མཁའ་འགྲོ་མ་རྡོ་རྗེ་གུར་གྱི་ལེའུ་བཅོ་ལྔ་པ་ལས། བཅོམ་ལྡན་འདས་ཀྱི་སྐུ་དང་གསུང་དང་ཐུགས་རྡོ་རྗེ་ལས་རྡོ་རྗེ་ནག་པོ་ཆེན་པོ་འདི་ཉིད་ཕྱུང་ངོ་། །ཧཱུྃ་གི་ཡི་གེ་ལས་སྐྱེས་པ། ཞེས་སོགས་ཀྱི་བར་གསུངས་ལ། མགོན་པོ་མངོན་པར་འབྱུང་བའི་རྒྱུད་ལས། མགོན་པོ་ཕྱག་གཉིས་པ་ནས། ཕྱག་འབུམ་པའི་བར་གྱི་སྒྲུབ་ཐབས་གསུངས་པ་ལས། ཕྱག་གཉིས་པ་འདི་ཉིད་རྒྱས་པར་བསྟན་པ་ཡིན་ཅིང་། དུར་ཁྲོད་ནག་པོའི་རྒྱུད་ལས་ལྷ་ལྔ་མ། ལྷ་བཅུ་གཉིས་མ་རྣམས་ཀྱི་དཀྱིལ་འཁོར་དུ་དབང་བསྐུར་ཚུལ་དང་། སྒྲུབ་ཐབས་རྒྱ་ཆེར་བཤད། རྒྱུད་དེ་དག་ལ་བརྟེན་ནས་རྗེ་བཙུན་ས་སྐྱ་པ་རྣམས་ལ་མགོན་པོའི་བཀའ་བབས་རྣམ་པ་བཞི་བཞུགས་ཏེ། པཎྜི་ཏ་ག་ཡ་དྷ་ར་ནས་འབྲོག་མི་ལོ་ཙཱ་བ་ལས་བརྒྱུད་པ་དཔའ་རྐྱང་གི་རྗེས་གནང་སྒྲུབ་ཐབས་དང་བཅས་པ་དང་། པཎྜི་ཏ་དོན་ཡོད་རྡོ་རྗེ་ནས་བ་རི་ལོ་ཙཱ་བ་ལས་བརྒྱུད་པ་མགོན་པོ་རྐྱང་པའི་རྗེས་གནང་དང་། པཎྜི་ཏ་ཤྲདྡྷཱ་ཀཱ་ར་ཝརྨ་ནས་ལོ་རིན་ཆེན་བཟང་པོ་དང་མལ་ལོ་ཙཱ་བ་ལས་བརྒྱུད་པ་མགོན་པོ་ལྷ་བཅུ་གཉིས། ལྷ་བརྒྱད། ལྷ་ལྔ་རྣམས་ཀྱི་དབང་བསྐུར་པ་དང་། ལྕམ་དྲལ་ལྷ་བརྒྱད། བཅུ་གཉིས་མ་འཁོར་རྐྱང་རྣམས་ཀྱི་རྗེས་གནང་ཕྱི་ནང་གསང་བའི་སྒྲུབ་ཐབས་ལས་ཚོགས་དང་བཅས་པ་ཤིན་ཏུ་རྒྱས་པར་བཞུགས་པ་དང་། ཁ་ཆེ་པཎྜི་ཏ་ཤཱཀྱ་ཤྲཱི་ལས་བརྒྱུད་དེ་ཆོས་རྗེ་ས་སྐྱ་པཎ་ཆེན་གྱིས་གསན་པའི་གསང་བསྒྲུབ་སྤུ་གྲི་སྐོར་གསུམ་ཞེས་གྲགས་པ་རྣམས་ཡིན་ལ། དེ་ཡང་ལུགས་དང་པོ་གཉིས་དང་ཕྱི་མ་ནི་ཕོ་རྐྱང་དུ་སྒྲུབ་པའི་ལས་ཚོགས་ཅུང་ཟད་མ་གཏོགས་རྒྱ་ཆེར་མི་སྣང་ཞིང་། མལ་ལུགས་ཞེས་གྲགས་པ་འདི་ཉིད་ལ་སྒྲུབ་ཚུལ་གྱི་རྣམ་པར་བཞག་པ་རབ་ཏུ་མང་པོ་བཞུགས་ན་ཡང་ཕྱི་བསྒྲུབ་ལ་ཚོགས་དག་དང་བཀའ་སྟོད་ལྟར་སྒྲུབ་པ་གང་ཡིན་ཡང་།

རྐྱང་དུ་བསྒྲུབ་པ་དང་། སྦགས་ཏེ་བསྒྲུབ་པ་གཉིས། དང་པོ་ལ་ཕོ་རྐྱང་། མོ་རྐང་། འཁོར་རྐང་དུ་བསྒྲུབ་པ་གསུམ་ཡོད་ལ། གཉིས་པ་ལ་ལྕམ་དྲལ། ལྷ་བརྒྱད། ལྷ་བཅུ་གཉིས། ལྷ་བཅུ་བདུན་སྦགས་ཏེ་བསྒྲུབ་པ་ལ་སོགས་པ་ལས། འདིར་གུར་གྱི་མགོན་པོ་ལྷ་ལྔའི་དཀྱིལ་འཁོར་དུ་དབང་བསྐུར་བ་བསྒྲུབ་པར་བྱེད་པ་ལས། སྔོན་འགྲོ་སྟ་གོན་གྱི་ཆོས་དང་དངོས་བཞི་དབང་བསྐུར་གཉིས་ལས། དང་པོ་ལ་སའི་ལྷ་མོ་སྟ་གོན། ལྷ་སྟ་གོན། བུམ་པ་སྟ་གོན་རྣམས་སྔོན་དུ་སོང་། སློབ་མ་སྟོན་ལ་ཆོས་རྣམ་པ་བཅུ་གཅིག་ཏུ་གནས་པ་ལགས། འདི་ཡང་ས་སྐྱ་ལོ་ཙཱས་བྲིས།།༄༅། །བདག་ཆེན་ཀུན་དགའ་བཀྲ་ཤིས་པ་སྐུ་མཆེད་ཆེ་འདོན་གནང་དུས། ས་སྐྱ་ལོ་ཙཱ་བས་མཛད།སྭསྟི། དགོས་པ་སྐབས་དོན་གྱི་དབང་དུ་བགྱིས་ན། དྲི་མ་མེད་པའི་འོད་གསལ་འཆི་མེད་ཀྱི་གདུང་ལས་ཉེ་བར་འཁྲུངས་པའི་འཁོན་དཔལ་པོ་ཆེས། ཆོས་སྐྱོང་བའི་རྒྱལ་པོ་རྗེ་བཙུན་རྡོ་རྗེ་རྣོན་པོའི་སྤྲུལ་པ་ཁྲི་སྲོང་ལྡེ་བཙན་གྱི་ནང་བློན་མཛད་པ། ལོ་ཙཱ་བ་སད་མི་མི་བདུན་གྱི་ནང་ནས་མཁྱེན་རབ་ཀྱི་དབང་པོ་མཆོག་ཏུ་ཡངས་པ་ཀླུའི་དབང་པོ་བསྲུང་བ་དང་། རིགས་སྔགས་ཀྱི་ནུས་པ་མཐར་ཕྱིན་པས་ལོག་པར་འདྲེན་པའི་དཔུང་ཚོགས་ཕྱེ་བར་མཛད་པའི་སྔགས་འཆང་རྡོ་རྗེ་རིན་ཆེན་ནས་ལེགས་པར་བརྒྱུད་དེ། བྱང་ཆུབ་སེམས་དཔའ་ཕྱག་ན་པདྨའི་རྣམ་འཕྲུལ་དཔལ་ས་སྐྱ་པ་ཆེན་པོ་ཀུན་དགའ་སྙིང་པོ། དེའི་དབོན་སྲས་འཇམ་པའི་དབྱངས་བདུན་བརྒྱུད་དང་། བྱང་ཆུབ་སེམས་དཔའ་རྡོ་རྗེ་སྙིང་པོའི་སྤྲུལ་པ་འགྲོ་བའི་མགོན་པོ་ཕྱག་ན་རྡོ་རྗེ་ལ་སོགས་པ་མཁས་ཤིང་གྲུབ་པ་བརྙེས་པ་བླ་མ་དམ་པ་དུ་མའི་རིགས་ཀྱི་སྲས་གཅིག་ཏུ་བརྒྱུད་པ། ཤར་ཕྱོགས་ནོར་འཛིན་སྐྱོང་བའི་རྒྱལ་པོ་ཏའི་མི་ཡུན་ལོས་གཙོ་མཛད། སྐྱེ་དགུ་མང་པོ་སྨིན་གྲོལ་ལ་འགོད་པར་མཛད་པའི་བདག་ཉིད་ཐེག་ཆེན་ཆོས་ཀྱི་རྒྱལ་པོ་ཀུན་དགའ་བཀྲ་ཤིས་རྒྱལ་མཚན་དཔལ་བཟང་པོ་དང་།

བདག་ཆེན་བསོད་ནམས་བཀྲ་ཤིས་གཉིས་ཀྱི་ཆོས་དང་འཇིག་རྟེན་གྱི་རྣམ་གཞག་རྨད་དུ་བྱུང་བའི་རྒྱལ་བའི་བསྟན་པའི་དཔལ་ལ་འགྲན་པར་མཛད་ལ། དེའི་རིགས་ཀྱི་ཐིག་ལེ་བདེ་ལེགས་བཀྲ་ཤིས་ཀྱི་སྲས། འཇམ་པའི་དབྱངས་བསོད་ནམས་རྒྱལ་མཚན་སྐུ་མཆེད་ཀྱི་བར་དུ། ལུགས་གཉིས་ཀྱི་མཛད་པ་ཆེས་ངོ་མཚར་བ་དུ་མས་སྙིགས་དུས་ཀྱི་འགྲོ་བ་དཔག་ཏུ་མེད་པ་རྣམ་པར་གྲོལ་བའི་ལམ་དུ་འཇུག་པ་ལགས། དེ་རྣམས་ཐམས་ཅད་ཀྱི་ཕྲིན་ལས་གཅིག་ཏུ་སྤུངས་པའི་བསོད་ནམས་ཀྱི་ཕུང་པོ། ཚད་མེད་རིན་ཆེན་སྣ་བཞིའི་བང་རིམ་ཀུན་ནས་མཛེས་ཤིང་། མཁྱེན་རབ་དང་ཐུགས་རྗེའི་ཕྱོགས་ཀྱི་མུ་ཁྱུད་རབ་ཏུ་གསལ་བར་མཛད་པའི་ཕྲིན་ལས་རྟ་བདུན་ཅན་དང་རི་བོང་འཛིན་པའི་འོད་ཟེར་རྒྱ་མཚོའི་གོས་ཅན་གྱི་མཐའ་ཀླས་པའི། དཔལ་ཀུན་ཏུ་བཟང་པོའི་རིང་ལུགས་ཁ་བའི་ལྗོངས་སུ་ཆེས་ཆེར་རྒྱས་པའི་ཕྲིན་ལས་ཀྱི་མངའ་བདག ཆོས་ཀྱི་རྗེ་ཀུན་དགའ་བཀྲ་ཤིས་རྒྱལ་མཚན་དཔལ་བཟང་པོ་དང་། ཀུན་དགའ་རྒྱལ་མཚན་དཔལ་བཟང་པོ་སྐུ་མཆེད་ཀྱིས་བསྟན་པའི་རྣམ་གཞག་སྐབས་གསུམ་དབང་པོའི་དཔལ་འབྱོར། ཟིལ་གྱི་གནོན་པར་མཛད་པའི་བཀྲ་ཤིས་དགའ་སྟོན་རྒྱ་ཆེན་པོར་བསྒྲུབ་པའི་སྐབས་སུ། གོང་ནས་དགེ་བའི་རྩ་བ་རྣམ་པར་དག་པའི་བསྔོ་བ་དང་སྨོན་ལམ་གྱིས་རྒྱས་འདེབས་ཐུགས་རྗེས་འཛིན་པར་ཞུ་ལགས།། །།བླ་མ་བདག་ཉིད་ཆེན་པོ་བཟང་པོ་དཔལ་ཞེས་གྲགས་པའི་རིགས་ཀྱི་སྲས་བཅུ་གསུམ་བྱུང་བ་ལ་མ་ཅིག་ཉི་མ་རིན་ཆེན་ལ་སྲས་ལྕམ་སྲིང་གསུམ་བྱུང་བའི་ཆུང་བ་དབང་ཀུན་དགའ་ལེགས་པའི་རྒྱལ་མཚན་དཔལ་བཟང་པོས་ཡབ་མེས་ཀྱི་ཆོས་མཐའ་དག་ལེགས་པར་སྦྱངས། རྒྱལ་པོ་ཆེན་པོས་པའི་ལའི་དབང་གི་ལས་ཁ་དང་། གསེར་གྱི་དམ་ཁ། ཤེལ་གྱི་ཐོ་ཤུ། གིང་ལེའི་ཁྲིམས་ར་གནང་ནས་ས་ཆོལ་ཁ་གསུམ་ལ་ཤེས་སུ་བཅུག་སྟེ། ཁྲིམས་གཉིས་ཀྱི་བྱ་བ་ལ་མངའ་མཛད། དེའི་བཙུན་མོ་དགེ་འདུན་འབུམ་ལ་སྲས་གསུམ་བྱུང་བའི་ཆེ་བ་བླ་ཆེན་བསོད་ནམས་བློ་གྲོས་རྒྱལ་མཚན་དཔལ་བཟང་པོ་གཞོན་ནུ་ལ་རབ་ཏུ་བྱུང་ཞིང་བསྙེན་པར་རྫོགས་ནས་མདོ་རྒྱུད་བསྟན་བཅོས་དཔག་ཏུ་མེད་པ་ལ་སྦྱངས་ཤིང་།

ཆོས་རྗེ་བླ་མ་དམ་པ་བསོད་ནམས་རྒྱལ་མཚན་དཔལ་བཟང་པོས་རིན་ཆེན་སྒང་གི་གདན་ས་གནང་། གོང་མ་རྒྱལ་པོས་གདན་དྲངས་ཏི་ཤྲཱིའི་ལས་ཁ་ཕུལ་ཏེ། སྐྱེ་དགུ་མཐའ་དག་སྨིན་གྲོལ་ལ་འགོད་པར་མཛད་དོ། །དེའི་གཅུང་ཆུང་བ་དབང་གྲགས་པ་རྒྱལ་མཚན་གྱི་བཙུན་མོ་གཉིས་ཁབ་ཏུ་བཞེས་པའི་ཆེ་བ་ལ་སྲས་སྐུ་མཆེད་གཉིས་ཀྱི་ཆེ་བ་སློབ་དཔོན་ཆེན་པོ་ཀུན་དགའ་ལེགས་པའི་བློ་གྲོས་དང་། ཆུང་བ་དབང་རྣམ་སྲས་རྒྱལ་མཚན་པ་གཉིས། རྣམ་སྲས་རྒྱལ་མཚན་ལ་སྲས་ལྕམ་མོ་གཉིས་དང་། དབང་ནམ་མཁའ་ལེགས་པ། དེའི་སྲས་དབང་ནམ་མཁའ་རྒྱལ་མཚན། དེ་ལ་སྲས་གཉིས་ཀྱི་ཆེ་བ་ནམ་མཁའ་རིན་ཆེན་དང་། ཆུང་བ་དབང་ནམ་མཁའ་བཀྲ་ཤིས་རྒྱལ་མཚན་དཔལ་བཟང་པོ་གཉིས། ཆུང་བ་ལ་སྲས་སྐུ་མཆེད་བཞི། ལྕམ་མོ་ཀུན་དགའ་རྒྱལ་མོ་དང་ལྔ་འཁྲུངས་པའི་ཆེ་བ། འདི་ཡང་ས་སྐྱ་ལོ་ཙཱ་བས་མཛད།། །། PAGE \* MERGEFORMAT 2 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། མགོན་པོ་ལྷ་ལྔའི་དབང་བཤད། PAGE \* MERGEFORMAT 3 