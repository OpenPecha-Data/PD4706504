༄༅། །འོ་འདི་ལྟ་བུའི་དགེ་བའི་རྩ་བ་དུག་གསུམ་མེད་པ་ཐམས་ཅད་བླ་མེད་རྫོགས་པའི་བྱང་ཆུབ་ཏུ་ཡོངས་སུ་སྔོ་བར་བགྱི་བས་མཐུན་འགྱུར་མཛད་པར་ཞུ།། ཕྱོགས་བཅུ་རབ་འབྱམས་མཐའ་ཡས་པའི་སངས་རྒྱས་བྱང་ཆུབ་སེམས་དཔའ་ཐམས་ཅད་སྦྱིན་པའི་བདག་པོ་ལ་དགོངས་སུ་གསོལ། འདི་ལྟར་བགྱིས་པའི་དགེ་བའི་རྩ་བ་འདིས་མཚོན་ཏེ། དུག་གསུམ་མེད་པའི་དགེ་བའི་རྩ་བ་ཇི་སྙེད་སྒྲུབ་པ་དང་སྒྲུབ་པར་འགྱུར་བའི་མཐུ་དང་ནུས་པ་ལ་བརྟེན་ནས། ཆོས་ཀྱི་རྗེ་སངས་རྒྱས་རིན་ཆེན་དཔལ་བཟང་པོའི་ཞལ་སྔ་ནས་ཀྱི་གཙོ་མཛད་དཔལ་ལྡན་བླ་མ་དམ་པ་ཞི་བར་གཤེགས་པ་རྣམས་ཀྱི་ཟག་པ་མེད་པའི་ཐུགས་ཀྱི་དགོངས་པ་ཡོངས་སུ་རྫོགས་པར་གྱུར་ཅིག སྦྱིན་བདག་གིས་ཐོག་དྲངས་སེམས་ཅན་ཐམས་ཅད་ལ་ཡེ་ཤེས་གཟིགས་པའི་བྱིན་རླབས་འཇུག་པར་གྱུར་ཅིག ཕན་བདེའི་འབྱུང་གནས་རྒྱལ་བའི་བསྟན་པ་རིན་པོ་ཆེ་ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག ད་ལྟར་ཞལ་བཞུགས་པའི་བླ་མ་དམ་པ་སངས་རྒྱས་ཀྱི་བསྟན་པ་བཤད་སྒྲུབ་ཀྱི་སྒོ་ནས་འཛིན་པར་མཛད་པ་ཐམས་ཅད་སྐུ་ཁམས་བཟང་ཞིང་སྐུ་ཚེ་རིང་བར་གྱུར་ཅིག རྣམ་པར་དཀར་བའི་ཕྲིན་ལས་འགྲོ་དོན་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག ཕྱོགས་བཅུའི་དགེ་འདུན་གྱི་སྡེ་འཕེལ་ཞིང་ཆོས་སྤྱོད་བཅུའི་སྒྲུབ་པ་ཁྱད་པར་ཅན་འཕེལ་ཞིང་རྒྱས་པར་གྱུར་ཅིག འཇིག་རྟེན་གྱི་ཁམས་ཐམས་ཅད་དུ་ཆར་ཆུ་དུས་སུ་འབབ་པར་གྱུར་ཅིག ལོ་ཕྱུགས་རྟག་ཏུ་ལེགས་པར་གྱུར་ཅིག མི་ནད་ཕྱུགས་ནད་ཐམས་ཅད་རྒྱུན་ཆད་པར་གྱུར་ཅིག དུས་ཀྱི་འཁྲུག་པ་ཐམས་ཅད་ཉེ་བར་ཞི་བར་གྱུར་ཅིག སྦྱིན་པའི་བདག་པོས་གཙོ་བྱས་སེམས་ཅན་ཐམས་ཅད་ཀྱི་རྒྱུད་ལ་བསོད་ནམས་དང་ཡེ་ཤེས་ཀྱི་ཚོགས་གཉིས་ཡོངས་སུ་རྫོགས་པར་གྱུར་ཅིག ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ལས་ངན་པ་ཐམས་ཅད་བྱང་ཞིང་དག་པར་གྱུར་ཅིག མྱུར་དུ་རྣམ་པ་ཐམས་ཅད་མཁྱེན་པ་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་ཐོབ་པར་གྱུར་ཅིག

སྐྱེ་བ་ཀུན་ཏུ༞ འགྲོ་བའི་སྡུག་བསྔལ༞ ཕན་བདེ་འབྱུང་བའི༞ བྱང་ཆུབ་སེམས་དཔའ་རྣམས་ཀྱི་ནི༞ གཙུག་ལག་རྣམས་ནི༞ ལྷ་ཡང་དུས་སུ༞ སྨན་རྣམས༞ སྦྱིན་བདག་རྣམས་ཀྱི༞ ངན་སོང་སྡུག་བསྔལ་མ༞ རྒྱལ་བའི་དཀྱིལ་འཁོར༞ གཞན་ཡང་སྐྱེ་བ་འདི་ཉིད་ལ༞ བླ་མེད་བླ་མའི་ཐུགས་རྗེས་སོགས་སོ།། །།གཤིན་བསྔོ་བྱེད་ན། དགོངས་གསོལ་སྔར་དང་འདྲ་བ་ལ། འདི་ལྟར་བསྒྲུབ་པའི་དགེ་བའི་རྩ་བ་འདིས་མཚོན་ཏེ་ཚེ་འདས་རང་གིས་དགེ་བའི་རྩ་བ་ཇི་སྙེད་པ་བསགས་པ་དང་། འདིའི་དོན་དུ་བཤུལ་ན་མཆིས་པ་རྣམས་ཀྱི་དུག་གསུམ་མེད་པའི་དགེ་བའི་རྩ་བ་བསྒྲུབ་པ་དང་། སྒྲུབ་པར་འགྱུར་བ་རྣམས་ཚེ་འདས་ཆེ་གེ་མོ་ཁམས་གསུམ་རིགས་དྲུག་སྲིད་པ་བར་མ་དོ་གང་ན་གནས་ཀྱང་ཕྱི་བཞིན་འབྲང་ཞིང་རྗེས་སུ་འཇུག་པར་གྱུར་ཅིག རྗེས་སུ་ཞུགས་ནས་ཀྱང་ངན་སོང་གི་སྡུག་བསྔལ་མཐའ་དག་ལས་གྲོལ་ཏེ། དལ་འབྱོར་གྱི་མི་ལུས་རིན་པོ་ཆེ་ཐོབ་པར་གྱུར་ཅིག སྐྱེ་བ་དང་ཚེ་རབས་ཀུན་ཏུ་འཕགས་པ་དགེས་པའི་ཚུལ་ཁྲིམས་ལ་སྤྱོད་པར་གྱུར་ཅིག དམ་པའི་ཆོས་རྒྱ་མཚོ་ལྟ་བུ་ཐོས་ནས་ཉམས་སུ་ལེན་པའི་སྐལ་བ་དང་ལྡན་པར་གྱུར་ཅིག བསམ་པ་རྣམས་པར་དག་པ་བྱང་ཆུབ་ཀྱི་སེམས་བསྐྱེད་པའི་སྐལ་བ་དང་ལྡན་པར་གྱུར་ཅིག རྒྱུད་ལ་བསོད་ནམས་དང་སོགས་གསུམ་གོང་ལྟར་སྦྱར་རོ། །རྒྱས་བསྡུས་འདོར་ལེན་སྐབས་དང་སྦྱར། །མང་ཉུང་རྣམ་དཔྱོད་ལྡན་པས་དཔྱོད། །ཅེས་འདི་བྱིས་པའི་བློ་ཅན་འགའ། །བཟུང་བདེའི་ཕྱིར་དུ་མྱུར་བར་བྲིས། །སྦྱིན་པའི་བདག་པོ་ཚེ་དང་ལྡན་པ་མི་ནོར་འཁོར་དང་བཅས་པ་ཐམས་ཅད་ཀྱི་འགལ་རྐྱེན་ནད་གདོན་བར་ཆད་མི་མཐུན་པའི་ཕྱོགས་ཐམས་ཅད་ཉེ་བར་ཞི་བར་གྱུར་ཅིག མཐུན་རྐྱེན་ཚེ་དང་བསོད་ནམས་དཔལ་དང་འབྱོར་པ་ལ་སོགས་ལེགས་པའི་ཡོན་ཏན་ཐམས་ཅད་གོང་ནས་གོང་དུ་འཕེལ་ཞིང་རྒྱས་པར་གྱུར་ཅིག བྱམས་པ་དང་སྙིང་རྗེ་བྱང་ཆུབ་ཀྱི་སེམས་བཅོས་མ་མ་ཡིན་པ་རྒྱུད་ལ་སྐྱེ་བར་གྱུར་ཅིག བསམ་པའི་དོན་ཐམས་ཅད་ཆོས་དང་ལྡན་པ་ཡིད་བཞིན་དུ་འགྲུབ་པར་གྱུར་ཅིག།

།། PAGE \* MERGEFORMAT 2 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། བྱང་པ་བདག་ཆེན་ཀུན་དགའ་བཀྲ་ཤིས་ཆེ་འདོན་མཛད་དུས་གནང་བའི་མོ་གཏམ་སོགས། PAGE \* MERGEFORMAT 1 