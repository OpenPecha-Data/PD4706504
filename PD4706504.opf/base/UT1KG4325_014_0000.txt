༄༅། །བྱིན་རླབས་བླ་མའི་རྣལ་འབྱོར་མཆོག །ཨུཏྤལ་དཀར་པོའི་ཅོད་པན་བཞུགས་སོ།། ན་མོ་ལོ་ཀ་ནཱ་ཐཱ་ཡ། སྐྱབས་འགྲོ་སེམས་བསྐྱེད། ཚད་མེད་བཞི་སྔོན་དུ་སོང་ནས། རང་གི་སྤྱི་བོར་སེང་གེས་བཏེགས་པའི་རིན་པོ་ཆེའི་ཁྲི། སྣ་ཚོགས་པདྨ་དང་ཟླ་བའི་གདན་གྱི་སྟེང་དུ་ཧྲཱིཿདཀར་པོ་དེ་ལས་འོད་འཕྲོས་འདུས་ཡོངས་སུ་གྱུར་པ་ལས། བླ་མ་དམ་པ་རྗེ་བཙུན་སྤྱན་རས་གཟིགས་སྐུ་མདོག་དཀར་པོ་ཞལ་གཅིག་ཕྱག་བཞི། དང་པོ་གཉིས་ཐུགས་ཁར་ཐལ་མོ་སྦྱར་ནས་སངས་རྒྱས་ཐམས་ཅད་ལ་སེམས་ཅན་གྱི་དོན་མཛད་པར་བསྐུལ་བ། གཡས་གཉིས་པས་ཤེལ་དཀར་གྱི་ཕྲེང་བ་བརྒྱ་རྩ་བརྒྱད་འཛིན་པ། གཡོན་གཉིས་པས་པདྨ་དཀར་པོའི་ཡུ་བ་ནས་བཟུང་ནས་སྙིང་གྱི་ཐད་སོར་ཁ་བྱེ་བའི་སྟེང་ན་རིན་པོ་ཆེ་དབང་གི་རྒྱལ་པོའི་མཚན་པ། བྱང་ཆུབ་ཀྱི་སེམས་དང་མི་འབྲལ་བའི་ཕྱིར་རི་དྭགས་ཀྲྀཥྞ་ས་རའི་ལྤགས་པས་ནུ་མ་གཡོན་པ་བཀབ་པ། ཞབས་རྡོ་རྗེའི་དཀྱིལ་མོ་དཀྲུང་དུ་བཞུགས་ཤིང་། དབུ་སྐྲ་ནག་པོ་རལ་པའི་ཐོར་ཅོག་བཅིངས་པ། རིན་པོ་ཆེའི་རྒྱན་ཕྲེང་དང་། དར་སྣ་ཚོགས་ཀྱི་ན་བཟའ་ཅན། ཞལ་འཛུམ་བག་དང་ལྡན་པ། ན་ཚོད་དར་ལ་བབ་པའི་སྐུ་ཅན། ཟླ་བའི་དཀྱིལ་འཁོར་ལ་རྒྱབ་བརྟེན་ཞིང་འོད་ཟེར་སྣ་ཚོགས་ཀུན་ཏུ་འཕྲོ་བ། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཁར་ཧཱུྃ། ཐུགས་ཁའི་དབུས་སུ་ཟླ་བ་ལ་གནས་པའི་ཧྲཱིཿཡིག་དཀར་པོ་ལས་འོད་འཕྲོས། བླ་མ་ཡི་དམ་སངས་རྒྱས་བྱང་སེམས་ཐམས་ཅད་དང་། ཁྱད་པར་རང་ལ་ཆོས་འབྲེལ་ཡོད་པའི་བླ་མ་ཐམས་ཅད་བཛྲ་ས་མཱ་ཛཿཛཿཧཱུྃ་བྃ་ཧོཿགཉིས་སུ་མེད་པར་ཐིམ། ཨོཾ་ཨརྒྷཾ། པཱདྱཾ། པུཥྤཾ། དྷཱུ་པཾ། ཨཱ་ལོ་ཀཾ། གནྡྷཾ། ནཻ་ཝི་དྱཾ། ཤཔྟཨཱཿཧཱུྃ། སྐྱོན་གྱིས་མ་གོས་སྐུ་མདོག་དཀར། །རྫོགས་སངས་རྒྱས་ཀྱི་དབུ་ལ་བརྒྱན། །ཐུགས་རྗེའི་སྤྱན་གྱིས་འགྲོ་ལ་གཟིགས། །སྤྱན་རས་གཟིགས་ལ་ཕྱག་འཚལ་ལོ། །བཅོམ་ལྡན་འདས་བདག་དང་སེམས་ཅན་ཀྱི་སྡིག་པ་དང་སྒྲིབ་པ་ཐམས་ཅད་བྱང་ཞིང་དག་པ་དང་།

བསོད་ནམས་དང་ཡེ་ཤེས་ཀྱི་ཚོགས་གཉིས་ཡོངས་སུ་རྫོགས་ཏེ་ཡང་དག་པའི་ཏིང་ངེ་འཛིན་དམ་པ་རྒྱུད་ལ་སྐྱེས་ནས་མྱུར་དུ་རྣམ་པ་ཐམས་ཅད་མཁྱེན་པ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས་བླ་མའི་ཐུགས་ཁར་ཧྲཱིཿཡིག་ལ་ཡི་གེ་དྲུག་པས་བསྐོར་བ་ལས་འོད་འཕྲོས། བླ་མའི་སྐུ་གང་། དེ་ལས་འོད་ཟེར་དཀར་པོ་བསམ་གྱིས་མི་ཁྱབ་པ་བྱུང་། རང་གི་སྤྱི་བོ་ནས་ཐིམ་ལུས་ཀྱི་ནང་གང་བས་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ནད་གདོན་ཐམས་ཅད་དུད་ཁུ་དང་རྣག་ཁྲག་གི་རྣམ་པས་བཤང་གཅི་གཉིས་དང་རྐང་མཐིལ་ནས་འཐོན། ཤུལ་ཐམས་ཅད་བྱང་ཆུབ་སེམས་ཀྱི་འོད་དཀར་པོས་ཡོངས་སུ་གང་བར་གྱུར། ཨོཾ་མ་ཎི་པདྨེ་ཧཱུྃ། ཞེས་ཅི་རིགས་བཟླས། མཐར་གོང་བཞིན་མཆོད་བསྟོད་གསོལ་བ་བཏབ་པས། བླ་མ་འོད་དུ་ཞུ་ནས་རང་ལ་ཐིམ་པས་རང་གི་ལུས་ངག་ཡིད་གསུམ་དང་། བླ་མའི་སྐུ་གསུང་ཐུགས་དབྱེར་མེད་དུ་གྱུར་ཏེ། ཆོས་ཐམས་ཅད་ཀྱི་གནས་ལུགས་མངོན་དུ་གྱུར་པར་བསམ་ཞིང་། སེམས་གཞན་དུ་མ་ཡེངས་པར་མཉམ་པར་གཞག སླར་ཡང་རང་ཐུགས་རྗེ་ཆེན་པོར་གསལ་བའི་སྙིང་ཁར་ཧྲཱིཿཡིག་སྔགས་ཕྲེང་དང་བཅས་པ་ལ་དམིགས་ནས་ཡི་གེ་དྲུག་པ་ཅི་མང་འདོན། དགེ་བ་འདི་ཡིས་འགྲོ་བ་ཀུན། །གཞོན་ནུ་ནོར་བཟང་ཇི་བཞིན་དུ། །ཡོན་ཏན་རྒྱ་མཚོ་ལྟ་བུ་ཡི། །བླ་མ་དམ་པ་མཉེས་བྱེད་ཤོག །བྱང་ཆུབ་སེམས་ནི་རིན་པོ་ཆེ། །སོགས་དགེ་རྩ་བསྔོས་ནས་སྤྱོད་ལམ་གྱི་ཚེ། གཟུགས་ཅིར་སྣང་ཐུགས་རྗེ་ཆེན་པོའི་སྐུ། སྒྲ་ཅི་གྲགས་ཡི་གེ་དྲུག རྣམ་རྟོག་ཐམས་ཅད་ཐུགས་གཉིས་སུ་མེད་པའི་ཡེ་ཤེས་སུ་མོས་པ་བྱ་ཞིང་དགེ་བ་ལ་བརྩོན་པར་བྱའོ། །འདི་ཡང་ལྷ་ཅིག་སངས་རྒྱས་སྐྱབས་མས་བསྐུལ་ནས། དཔལ་ས་སྐྱ་ལོ་ཙཱ་བས་བྲིས་པ་དགེའོ།། །།ཨེ་ཝཾ།། །།གཅིག་ཞུས།། །། PAGE \* MERGEFORMAT 2 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། བྱིན་རླབས་བླ་མའི་རྣལ་འབྱོར་ཨུཏྤལ་དཀར་པོའི་ཅོད་པཎ།

PAGE \* MERGEFORMAT 1 